{
    "title": "אודות",
    "desc": [
        "קרן קיימת לישראל נוסדה בשנת 1901 ומאז היא משמשת כזרוע הביצועית של הציונות. בשמו של העם היהודי רכשה קרן קיימת לישראל כ-2.6 מיליון דונם קרקע, הכשירה קרקעות לחקלאות, העלתה יישובים על הקרקע והניחה את היסודות לכינונה של מדינת ישראל. קרן קיימת לישראל פועלת לפיתוח בר-קיימא של הארץ, אקולוגי וחברתי, ולשימור משאבי הסביבה של המדינה למען הדורות הבאים.",
        "קרן קיימת לישראל משנה את ההתייחסות לניהול היער. השאיפה היא לנהל את השטח ולא את העצים שצומחים בו, ולהתערב בחיי היער פחות ככל האפשר, בהתאם לייעוד שנקבע לו. כך למשל, אין ממהרים לנטוע עצים במקום יער שנשרף, אלא בוחנים את כושר ההתחדשות הטבעי של השטח. יערות החלוץ שנטעה קרן קיימת לישראל מפנים בהדרגה את מקומם לדור חדש של יערות. היער העתידי של ישראל יהיה תוצר שנסמך על מחקרים מדעיים, על עצים ממקורות צמחיים מצטיינים ומותאמים לסביבתם ושל ניטור וממשק מותאם למטרות היער.",
        "כיערן של המדינה, קרן קיימת לישראל נטעה ומטפלת בעשור השני של המאה ה-21 בכמיליון דונם יער, ב-400 אלף דונם חורש טבעי וב-400 אלף דונם נוספים של שטחי מרעה. תוכניות האב שמפתחת קרן קיימת לישראל לכל יער ויער מקבע את מעמדם של היערות ומעניק הגנה סטטוטורית מפני פיתוח ליערות קיימים ועתידיים.",
        " החטיבה מפעילה מרכזי שדה ויער מרכזי השדה המציעים אפשרויות לינה, סיורים ותוכניות חינוכיות. מרכזי שדה קיימים ביער ציפורי, יער לביא, שוני, נס הרים ויתיר החטיבה מארגנת תוכניות מיוחדות לנוער יהודי בחוץ לארץ, הן בקהילותיהם והן לקבוצות מחוץ לארץ שבאות לביקור בישראל.",
        "קרן קיימת לישראל רואה ביערותיה ובשטחים שבניהולה, בצד חשיבותם הסביבתית, גם חשיבות חברתית. קרן קיימת לישראל דואגת להנגיש חניונים, שבילי טיול ומצפורים לאנשים עם מוגבלות, כדי שגם הם יוכלו ליהנות משהייה בחיק הטבע.          קרן קיימת לישראל פועלת לחבר את הקהילה אל הטבע שבסביבתה. אחד הכלים לכך הוא היער הקהילתי, המנצל חורשות ויערות שקרן קיימת לישראל נטעה בקרבת יישובים עירוניים וכפריים. היער הקהילתי הוא שותפות בין קרן קיימת לישראל, הקהילה והרשות המקומית. נציגי התושבים מקבלים כלים להכרת היער הסמוך ליישוב שלהם וקרן קיימת לישראל מפתחת בו שבילי טיולים, שבילי הליכת בריאות ומתקנים לפי צורכי התושבים.         קרן קיימת לישראל מקימה פארקים בערים וביישובים הכפריים שברחבי ישראל כולה. הפארקים מעניקים לתושבים מקום התרגעות ותורמים להזדהות של התושבים עם מקום מגוריהם.         קרן קיימת לישראל גם יוזמת מבצעים קהילתיים למען הסביבה כגון יום הניקיון הבינלאומי ומבצע 'אמץ שיטה', שבמהלכו אספו תושבי הערבה התיכונה זרעים של עצי שיטה ובעזרת קרן קיימת לישראל הנביטו אותם לשתילים שניטעו במקום עצים שנכחדו. קרן קיימת לישראל גם מציעה מסגרות התנדבות לאנשים המבקשים לתרום במגוון עיסוקים לסביבה שבה הם חיים. ",
        "עוד בימים שלפני קום המדינה ביצעה קרן קיימת לישראל והייתה שותפה לפרויקטים פורצי דרך, ששינו מציאות.         עם פרויקטים אלה נמנים, בין השאר, הקמת יישובי חומה ומגדל (1936-9), העלאת שלושת המצפים גבולות, בית אשל ורביבים (1943) והקמת 11 הנקודות בנגב באישון לילה (1946).         מאז ועד העשור השני של המאה ה-21 ביצעה קרן קיימת לישראל אלפי פרויקטים על אדמת ישראל. עם פרויקטים אלה נמנים הקמת המצפים בגליל, פריצת דרכי ביטחון בגבולות ישראל, הכשרת קרקע לחקלאות ולמגורים בערבה, בגולן ובנגב, פיתוח שטחים ציבוריים ביישובים, התקנת מיגוניות ביישובי הספר, ובניית התשתית להקמת היישובים שקולטים את מפוני גוש קטיף. ",
        "החטיבה לגיוס משאבים בקרן קיימת לישראל פועלת בעשור השני של המאה ה-21 ביותר מ-55 מדינות ושומרת על קשר עם ארגונים יהודיים ברחבי העולם. כ-35 לשכות קרן קיימת לישראל (אגודות ידידים עצמאיות בחו''ל) המייצגות קהילות מרכזיות של יהודים בחוץ לארץ, נמצאות בקשר ישיר ומתמיד עם הנציגים הרלוונטיים במטה החטיבה בירושלים ועם שליחי קרן קיימת לישראל ברחבי העולם.        החטיבה אמונה על גיוס כספי תרומות למיזמים משותפים של קהילות ויחידים שנעשים בישראל למען תושבי הארץ. גיוס התרומות למען פעילות קרן קיימת לישראל הוא אמצעי לחיבור העם היהודי אל ארצו. החטיבה מטפלת בצוואות שבעליהן בחרו להקדישן לפעילות קרן קיימת לישראל, שומרת על קשר עם המצווים ומטפלת בהוקרת תורמים – טקסים, רישום בספרי הכבוד, ליווי ביקורי תורמים ומשלחות מחוץ לארץ והצבת שילוט הוקרה מכובד. "
    ]
}