{
    "title": "",
    "desc": [
        "<p>קרן קיימת לישראל נוסדה בשנת 1901 ומאז היא משמשת כזרוע הביצועית של הציונות. בשמו של העם היהודי רכשה קרן קיימת לישראל כ-2.6 מיליון דונם קרקע, הכשירה קרקעות לחקלאות, העלתה יישובים על הקרקע והניחה את היסודות לכינונה של מדינת ישראל. קרן קיימת לישראל פועלת לפיתוח בר-קיימא של הארץ, אקולוגי וחברתי, ולשימור משאבי הסביבה של המדינה למען הדורות הבאים</p>",
        "<p>קרן קיימת לישראל משנה את ההתייחסות לניהול היער. השאיפה היא לנהל את השטח ולא את העצים שצומחים בו, ולהתערב בחיי היער פחות ככל האפשר, בהתאם לייעוד שנקבע לו. כך למשל, אין ממהרים לנטוע עצים במקום יער שנשרף, אלא בוחנים את כושר ההתחדשות הטבעי של השטח. יערות החלוץ שנטעה קרן קיימת לישראל מפנים בהדרגה את מקומם לדור חדש של יערות. היער העתידי של ישראל יהיה תוצר שנסמך על מחקרים מדעיים, על עצים ממקורות צמחיים מצטיינים ומותאמים לסביבתם ושל ניטור וממשק מותאם למטרות היער.</p>",
        "<p>כיערן של המדינה, קרן קיימת לישראל נטעה ומטפלת בעשור השני של המאה ה-21 בכמיליון דונם יער, ב-400 אלף דונם חורש טבעי וב-400 אלף דונם נוספים של שטחי מרעה. תוכניות האב שמפתחת קרן קיימת לישראל לכל יער ויער מקבע את מעמדם של היערות ומעניק הגנה סטטוטורית מפני פיתוח ליערות קיימים ועתידיים.</p>"
    ]
}